# 3. Розміщення знаків


## 3.1 Відстань від знака до об’єкта

Для того, щоби водій встиг відреагувати на знак, ухвалити рішення щодо подальших дій та комфортно і безпечно зробив відповідний маневр, при виборі відстані для встановлення знака ми враховуємо декілька показників. Це — обмеження швидкості на ділянці дороги, де потрібно встановити знак, та характер маневру.


<span class="p-number">3.1.1</span> Прості знаки напрямків

До простих знаків напрямків (5.54 «Покажчик напрямків») ми відносимо:

*   знаки напрямків до населених пунктів (5.52 «Попередній покажчик напрямку», 5.53 «Покажчик напрямку», 5.54 «Покажчик напрямків»); 
*   знаки напрямків до вулиць (5.53 «Покажчик напрямку»);
*   знак напрямку до центру або районів населеного пункту (5.53 «Покажчик напрямку»).

Інформація, яку відображають такі знаки, потребує менше часу на її засвоєння та ухвалення відповідного рішення водієм щодо подальших дій.

<p class="caption">Таблиця 3.1 — Відстань для встановлення простих знаків напрямків</p>
<table>
  <tr>
   <td>Обмеження швидкості
   </td>
   <td colspan="3" >Відстань від знака до місця реакції, м
   </td>
   <td>Відстань між знаками, м
   </td>
  </tr>
  <tr>
   <td>
   </td>
   <td>Потребує зупинки
   </td>
   <td>Потребує суттєвого зменшення швидкості
   </td>
   <td>Не потребує суттєвого зменшення швидкості
   </td>
   <td>
   </td>
  </tr>
  <tr>
   <td>50 км/год
   </td>
   <td>50–80
   </td>
   <td>35–60
   </td>
   <td>30–45
   </td>
   <td>40
   </td>
  </tr>
  <tr>
   <td>90 км/год
   </td>
   <td>140–180
   </td>
   <td>90–120
   </td>
   <td>60–80
   </td>
   <td>60
   </td>
  </tr>
  <tr>
   <td>110 км/год
   </td>
   <td>220–250
   </td>
   <td>150–180
   </td>
   <td>100–120
   </td>
   <td>80
   </td>
  </tr>
  <tr>
   <td>130 км/год
   </td>
   <td>270–300
   </td>
   <td>220–250
   </td>
   <td>150–180
   </td>
   <td>100
   </td>
  </tr>
</table>


Місцем реакції ми вважаємо точку, де водієві потрібно розпочати маневр. Якщо на дорозі є окрема смуга для гальмування, ми вважаємо її початок місцем реакції у відповідному напрямку.

Зазначені в таблиці відстані є бажаними. Проте знаки потрібно встановлювати так, щоби вони не плутали водія — не спрямовували до некоректного з’їзду.

Перед перехрестям, в залежності від напрямку руху, водій може рухатися з тією ж самою швидкістю (прямо) або повинен зупинитися (поворот наліво). В такому випадку, обираючи відстань, варто орієнтуватися на найскладніший маневр. 


<span class="p-number">3.1.2</span> Складні знаки напрямків

До таких знаків ми відносимо:

*   схематичні знаки напрямків (5.51 «Попередній покажчик напрямків»);
*   знаки напрямків до визначних місць (5.53 «Покажчик напрямку»);

Щоби засвоїти відображену на таких знаках інформацію та ухвалити відповідні рішення, водієві потрібно більше часу.

Таблиця 3.2 — Відстань для встановлення складних знаків напрямків


<table>
  <tr>
   <td>Обмеження швидкості
   </td>
   <td>Відстань від знака до місця реакції, м
   </td>
  </tr>
  <tr>
   <td>50 км/год
   </td>
   <td>170
   </td>
  </tr>
  <tr>
   <td>90 км/год
   </td>
   <td>300
   </td>
  </tr>
  <tr>
   <td>110 км/год
   </td>
   <td>370
   </td>
  </tr>
  <tr>
   <td>130 км/год
   </td>
   <td>450
   </td>
  </tr>
</table>



## 3.2 Розміщення знаків відносно дороги

<span class="p-number">3.2.1</span> Обираючи місця для розташування знака, потрібно брати до уваги особливості конкретної ділянки дороги. Найважливішими характеристиками є:

*   обмеження швидкості,
*   кількість смуг.

Залежно від ситуації обирають конструкції, що дозволяють розташувати знак збоку від проїзної частини або ж над проїзною частиною.


<span class="p-number">3.2.2</span> Знаки збоку від проїзної частини дешевші за знаки над проїзною частиною. Така конструкція може включати одну або декілька вертикальних опор.






![alt_text](images/image1.png "image_tooltip")
Ілюстрація 3.1 — Приклад наземного розташування знака

Такі знаки найчастіше встановлюють справа від дороги — саме там їх очікують побачити водії. 

Якщо проїзна частина складається з понад 2-х смуг руху в одному напрямку, знак дублюють зліва від проїзної частини. 

Якщо можливості встановити знак зліва немає (наприклад, бракує ширини роздільної смуги), його розміщують над проїзною частиною або ж збільшують на один крок розмір тексту на знаку справа від проїзної частини (менш прийнятний варіант).

<span class="p-number">3.2.3</span> Знаки над проїзною частиною встановлюють на П- та Г-подібних конструкціях (ілюстрації 3.2 та 3.3). 






![alt_text](images/image2.png "image_tooltip")


Ілюстрація 3.2 — Приклад П-подібної опори (ферми)






![alt_text](images/image3.png "image_tooltip")

Ілюстрація 3.3 — Приклад Г-подібної опори (консолі)

Їхнє використання може бути доцільним за певних умов:

* майже повна завантаженість проїзної частини;
* складна конфігурація перехрестя чи розв’язки;
* три та більше смуг руху в одному напрямку;
* обмежений огляд за відстанню чи кутом зору;
* лівий з’їзд з дороги;
* обмеження швидкості — 130 км/год;
* недостатньо місця для встановлення наземних знаків;
* на цій дорозі вже встановлено знаки над проїзною частиною в певних ситуаціях.

Що більше з цих умов виконується одночасно, то доцільніше використовувати П- або Г-подібну конструкцію. Проте рішення потрібно ухвалювати, аналізуючи доцільність на конкретній ділянці дороги.

Якщо знак стосується конкретної смуги, а не до всіх смуг в одному напрямку одночасно, його варто розмістити над відповідною смугою (ілюстрація 3.4).






![alt_text](images/image4.png "image_tooltip")


Ілюстрація 3.4 — Розташування знаку розвороту над смугою розвороту
